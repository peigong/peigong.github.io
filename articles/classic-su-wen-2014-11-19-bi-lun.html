<!DOCTYPE html>
<html>
<head>
  <meta charset="utf-8">
  
  
  <title>痹论篇第四十三 | VET. 周培公</title>
  <meta name="viewport" content="width=device-width, initial-scale=1, shrink-to-fit=no">
  <meta name="description" content="黄帝问曰：痹之安生？ 岐伯对曰：风寒湿三气杂至，合而为痹也。其风气胜者为行痹；寒气胜者为痛痹；湿气胜者为著痹也。 帝曰：其有五者何也？ 岐伯曰：以冬遇此者为骨痹；以春遇此者为筋痹；以夏遇此者为脉痹；以至阴遇此者为肌痹；以秋遇此者为皮痹。 帝曰：内舍五脏六腑，何气使然？ 岐伯曰：五脏皆有合，病久而不去者，内舍于其合也。故骨痹不已，复感于邪，内舍肾；筋痹不已，复感于邪，内舍于肝；脉痹不已，复感于邪，内">
<meta property="og:type" content="article">
<meta property="og:title" content="痹论篇第四十三">
<meta property="og:url" content="http://pg.js.cn/articles/classic-su-wen-2014-11-19-bi-lun.html">
<meta property="og:site_name" content="VET. 周培公">
<meta property="og:description" content="黄帝问曰：痹之安生？ 岐伯对曰：风寒湿三气杂至，合而为痹也。其风气胜者为行痹；寒气胜者为痛痹；湿气胜者为著痹也。 帝曰：其有五者何也？ 岐伯曰：以冬遇此者为骨痹；以春遇此者为筋痹；以夏遇此者为脉痹；以至阴遇此者为肌痹；以秋遇此者为皮痹。 帝曰：内舍五脏六腑，何气使然？ 岐伯曰：五脏皆有合，病久而不去者，内舍于其合也。故骨痹不已，复感于邪，内舍肾；筋痹不已，复感于邪，内舍于肝；脉痹不已，复感于邪，内">
<meta property="og:locale" content="zh_CN">
<meta property="article:published_time" content="2014-11-18T16:00:00.000Z">
<meta property="article:modified_time" content="2024-08-29T16:00:00.000Z">
<meta property="article:author" content="VET. 周培公">
<meta name="twitter:card" content="summary">
  
  
    <link rel="shortcut icon" href="/favicon.ico">
  
  
  
<link rel="stylesheet" href="/css/style.css">

  
    
<link rel="stylesheet" href="/fancybox/jquery.fancybox.min.css">

  
  
<link rel="stylesheet" href="https://cdn.jsdelivr.net/npm/fork-awesome@1.2.0/css/fork-awesome.min.css">

<meta name="generator" content="Hexo 7.3.0"></head>

<body>
  <div id="container">
    <div id="wrap">
      <header id="header">
  <div id="banner"></div>
  <div id="header-outer" class="outer">
    <div id="header-title" class="inner">
      <h1 id="logo-wrap">
        <a href="/" id="logo">VET. 周培公</a>
      </h1>
      
        <h2 id="subtitle-wrap">
          <a href="/" id="subtitle">写 JS 代码的周培公是一个兽医</a>
        </h2>
      
    </div>
    <div id="header-inner" class="inner">
      <nav id="main-nav">
        <a id="main-nav-toggle" class="nav-icon"><span class="fa fa-bars"></span></a>
        
          <a class="main-nav-link" href="/">首页</a>
        
          <a class="main-nav-link" href="/proposals">写作计划</a>
        
          <a class="main-nav-link" href="/books">藏书目录</a>
        
      </nav>
      <nav id="sub-nav">
        
          
            <a class="nav-icon" target="_blank" rel="noopener" href="https://github.com/peigong"><span class="fa fa-github"></span></a>
          
            <a class="nav-icon" target="_blank" rel="noopener" href="https://gitee.com/pg0xff"><span class="fa fa-git"></span></a>
          
            <a class="nav-icon" target="_blank" rel="noopener" href="https://user.qzone.qq.com/377650913"><span class="fa fa-qq"></span></a>
          
            <a class="nav-icon" target="_blank" rel="noopener" href="https://weibo.com/u/1766654653"><span class="fa fa-weibo"></span></a>
          
            <a class="nav-icon" href="https://pg.js.cn"><span class="fa fa-home"></span></a>
          
        
        
      </nav>
    </div>
  </div>
</header>

      <div class="outer">
        <section id="main"><article id="post-classic-su-wen-2014-11-19-bi-lun" class="h-entry article article-type-post" itemprop="blogPost" itemscope itemtype="https://schema.org/BlogPosting">
  <div class="article-meta">
    <a href="/articles/classic-su-wen-2014-11-19-bi-lun.html" class="article-date">
  <time class="dt-published" datetime="2014-11-18T16:00:00.000Z" itemprop="datePublished">2014-11-19</time>
</a>
    
  <div class="article-category">
    <a class="article-category-link" href="/categories/classic/">典籍学习</a>►<a class="article-category-link" href="/categories/classic/su-wen/">黄帝内经素问</a>
  </div>

  </div>
  <div class="article-inner">
    
    
      <header class="article-header">
        
  
    <h1 class="p-name article-title" itemprop="headline name">
      痹论篇第四十三
    </h1>
  

      </header>
    
    <div class="e-content article-entry" itemprop="articleBody">
      
        <p>黄帝问曰：痹之安生？</p>
<p>岐伯对曰：风寒湿三气杂至，合而为痹也。其风气胜者为行痹；寒气胜者为痛痹；湿气胜者为著痹也。</p>
<p>帝曰：其有五者何也？</p>
<p>岐伯曰：以冬遇此者为骨痹；以春遇此者为筋痹；以夏遇此者为脉痹；以至阴遇此者为肌痹；以秋遇此者为皮痹。</p>
<p>帝曰：内舍五脏六腑，何气使然？</p>
<p>岐伯曰：五脏皆有合，病久而不去者，内舍于其合也。故骨痹不已，复感于邪，内舍肾；筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。所谓痹者，各以其时重感于风寒湿之气也。</p>
<p>凡痹之客五脏者：肺痹者，烦满喘而呕。心痹者，脉不通，烦则心下鼓，暴上气而喘。嗌干善噫，厥气上则恐。肝痹者，夜卧则惊，多饮数小便，上为引如怀。肾痹者，善胀，尻以代踵，脊以代头。脾痹者，四支解堕，发咳呕汁，上为大塞。肠痹者，数饮而出不得，中气喘争，时发飧泄。胞痹者，少腹膀胱按之内痛，若沃以汤，涩于小便，上为清涕。</p>
<p>阴气者，静则神藏，躁则消亡。饮食自倍，肠胃乃伤。淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。诸痹不已，亦益内也。其风气胜者，其人易已也。</p>
<p>帝曰：痹，其时有死者，或疼久者，或易已者，其故何也？</p>
<p>岐伯曰：其入脏者死，其留连筋骨间者疼久，其留皮肤间者易已。</p>
<p>帝曰：其客于六腑者，何也？</p>
<p>岐伯曰：此亦其食饮居处，为其病本也。六腑亦各有俞，风寒湿气中其俞，而食饮应之，循俞而入，各舍其腑也。</p>
<p>帝曰：以针治之奈何？</p>
<p>岐伯曰：五藏有俞，六腑有合，循脉之分，各有所发，各随其过，则病瘳也。</p>
<p>帝曰：荣卫之气。亦令人痹乎？</p>
<p>岐伯曰：荣者。水谷之精气也，和调于五藏，洒陈于六腑，乃能入于脉也，故循脉上下，贯五藏，络六腑也。卫者，水谷之悍气也，其气剽疾滑利，不能入于脉也，故循皮肤之中，分肉之间，熏于盲膜，散于胸腹。逆其气则病，从其气则愈。不与风寒湿气合，故不为痹。</p>
<p>帝曰：善！痹，或痛，或不痛，或不仁，或寒，或热，或燥，或湿，其故何也？</p>
<p>岐伯曰：痛者，寒气多也，有寒，故痛也。其不痛、不仁者，病久入深，荣卫之涩，经络时疏，故不通，皮肤不营，故为不仁。其寒者，阳气少，阴气多，与病相益，故寒也。其热者，阳气多，阴气少，病气胜，阳遭阴，故为痹热。其多汗而濡者，此其逢湿甚也，阳气少，阴气盛，两气相感，故汗出而濡也。</p>
<p>帝曰：夫痹之为病，不痛何也？</p>
<p>岐伯曰：痹在于骨则重；在于脉则凝而不流；在于筋则屈不伸；在于肉则不仁；在于皮则寒。故具此五者，则不痛也。凡痹之类，逢寒则虫，逢热则纵。</p>
<p>帝曰：善。</p>

      
    </div>
  </div>
  
    
<nav id="article-nav">
  
    <a href="/articles/classic-su-wen-2014-12-03-tai-yin-yang-ming-lun.html" id="article-nav-newer" class="article-nav-link-wrap">
      <strong class="article-nav-caption">前一篇</strong>
      <div class="article-nav-title">
        
          太阴阳明论篇第二十九
        
      </div>
    </a>
  
  
    <a href="/articles/classic-su-wen-2014-11-18-wei-lun.html" id="article-nav-older" class="article-nav-link-wrap">
      <strong class="article-nav-caption">后一篇</strong>
      <div class="article-nav-title">痿论篇第四十四</div>
    </a>
  
</nav>

  
</article>


</section>
        
          <aside id="sidebar">
  
    
  <div class="widget-wrap">
    <h3 class="widget-title">
      <img src="/images/weixin.png" alt="weixin" width="100%" />
    </h3>
    <div class="widget">
      <ul class="self-media-list">
        
          <li>
            <a target="_blank" rel="noopener" href="https://weread.qq.com/">微信读书</a>
          </li>
        
          <li>
            <a target="_blank" rel="noopener" href="https://mp.weixin.qq.com/cgi-bin/home">微信公众号</a>
          </li>
        
          <li>
            <a target="_blank" rel="noopener" href="https://channels.weixin.qq.com/platform">视频号助手</a>
          </li>
        
      </ul>
    </div>
  </div>

  
    
  <div class="widget-wrap">
    <h3 class="widget-title">分类</h3>
    <div class="widget">
      <ul class="category-list"><li class="category-list-item"><a class="category-list-link" href="/categories/essay/">札记随笔</a><ul class="category-list-child"><li class="category-list-item"><a class="category-list-link" href="/categories/essay/arts/">文艺随笔</a></li><li class="category-list-item"><a class="category-list-link" href="/categories/essay/travel/">老周游记</a></li><li class="category-list-item"><a class="category-list-link" href="/categories/essay/read/">读书笔记</a></li><li class="category-list-item"><a class="category-list-link" href="/categories/essay/thinking/">思考札记</a></li></ul></li><li class="category-list-item"><a class="category-list-link" href="/categories/classic/">典籍学习</a><ul class="category-list-child"><li class="category-list-item"><a class="category-list-link" href="/categories/classic/hou-han-shu/">后汉书</a></li><li class="category-list-item"><a class="category-list-link" href="/categories/classic/qing-shi/">清史稿</a></li><li class="category-list-item"><a class="category-list-link" href="/categories/classic/sutra/">佛经</a></li><li class="category-list-item"><a class="category-list-link" href="/categories/classic/analects/">论语</a></li><li class="category-list-item"><a class="category-list-link" href="/categories/classic/su-wen/">黄帝内经素问</a></li></ul></li><li class="category-list-item"><a class="category-list-link" href="/categories/poem/">培公诗抄</a><ul class="category-list-child"><li class="category-list-item"><a class="category-list-link" href="/categories/poem/a-2015/">2015 ~ 2024</a></li><li class="category-list-item"><a class="category-list-link" href="/categories/poem/a-2010/">2010 ~ 2014</a></li><li class="category-list-item"><a class="category-list-link" href="/categories/poem/a-2004/">2004 ~ 2009</a></li><li class="category-list-item"><a class="category-list-link" href="/categories/poem/b-2004/">~ 2004 年</a></li><li class="category-list-item"><a class="category-list-link" href="/categories/poem/buddha/">禅宗心得</a></li><li class="category-list-item"><a class="category-list-link" href="/categories/poem/characters/">人物</a></li></ul></li><li class="category-list-item"><a class="category-list-link" href="/categories/catalog/">藏书目录</a><ul class="category-list-child"><li class="category-list-item"><a class="category-list-link" href="/categories/catalog/bookcase/">在架图书</a></li><li class="category-list-item"><a class="category-list-link" href="/categories/catalog/table/">封存图书</a></li></ul></li><li class="category-list-item"><a class="category-list-link" href="/categories/it/">IT</a><ul class="category-list-child"><li class="category-list-item"><a class="category-list-link" href="/categories/it/env/">开发环境</a></li><li class="category-list-item"><a class="category-list-link" href="/categories/it/manual/">常用文档</a></li><li class="category-list-item"><a class="category-list-link" href="/categories/it/studio/">学习笔记</a></li><li class="category-list-item"><a class="category-list-link" href="/categories/it/lessons/">培训教程</a></li></ul></li></ul>
    </div>
  </div>


  
</aside>
        
      </div>
      <footer id="footer">
  
  <div class="outer">
    <div id="footer-info" class="inner">
      
      &copy; 2024 VET. 周培公<br>
      Powered by <a href="https://hexo.io/" target="_blank">Hexo</a>
    </div>
  </div>
</footer>

    </div>
    <nav id="mobile-nav">
  
    <a href="/" class="mobile-nav-link">首页</a>
  
    <a href="/proposals" class="mobile-nav-link">写作计划</a>
  
    <a href="/books" class="mobile-nav-link">藏书目录</a>
  
</nav>
    


<script src="/js/jquery-3.6.4.min.js"></script>



  
<script src="/fancybox/jquery.fancybox.min.js"></script>




<script src="/js/script.js"></script>





  </div>
</body>
</html>