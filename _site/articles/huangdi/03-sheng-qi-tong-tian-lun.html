<!DOCTYPE html>
<html>

  <head>
    <meta charset="utf-8">
    <meta name="viewport" content="width=device-width">
    <meta http-equiv="X-UA-Compatible" content="IE=edge">

    <title>生气通天论篇第三-LocalAd周培公</title>
    <meta name="description" content="化尽情缘修古寺，扫遍佛塔入天山。
">

    <link rel="stylesheet" href="/css/main.css">
    <link rel="canonical" href="http://www.peigong.net/articles/huangdi/03-sheng-qi-tong-tian-lun.html">
</head>


  <body>

    <header class="site-header">

  <div class="wrapper">

    <a class="site-title" href="/">LocalAd周培公</a>

    <nav class="site-nav">
      <a href="#" class="menu-icon">
        <svg viewBox="0 0 18 15">
          <path fill="#424242" d="M18,1.484c0,0.82-0.665,1.484-1.484,1.484H1.484C0.665,2.969,0,2.304,0,1.484l0,0C0,0.665,0.665,0,1.484,0 h15.031C17.335,0,18,0.665,18,1.484L18,1.484z"/>
          <path fill="#424242" d="M18,7.516C18,8.335,17.335,9,16.516,9H1.484C0.665,9,0,8.335,0,7.516l0,0c0-0.82,0.665-1.484,1.484-1.484 h15.031C17.335,6.031,18,6.696,18,7.516L18,7.516z"/>
          <path fill="#424242" d="M18,13.516C18,14.335,17.335,15,16.516,15H1.484C0.665,15,0,14.335,0,13.516l0,0 c0-0.82,0.665-1.484,1.484-1.484h15.031C17.335,12.031,18,12.696,18,13.516L18,13.516z"/>
        </svg>
      </a>

      <div class="trigger">
        
          
          <a class="page-link" href="/about/">About</a>
          
        
          
        
          
        
          
        
      </div>
    </nav>

  </div>

</header>


    <div class="page-content">
      <div class="wrapper">
        <div class="post">

  <header class="post-header">
    <h1 class="post-title">生气通天论篇第三</h1>
    <p class="post-meta">Feb 3, 2010</p>
  </header>

  <article class="post-content">
    
<p>黄帝曰：夫自古通天者，生之本，本于阴阳，天地之间，六合之内，其气九州、九窍、五脏、十二节，皆通乎天气。其生五，其气三，数犯此者，则邪气伤人，此寿命之本也。</p>

<p>苍天之气清净，则志意治，顺之则阳气固，虽有贼邪，弗能害也，此因时之序。故圣人抟精神，服天气，而通神明。失之则内闭九窍，外壅肌肉，卫气散解，此谓自伤，气之削也。</p>

<p>阳气者，若天与日，失其所，则折寿而不彰。故天运当以日光明，是故阳因而上，卫外者也。</p>

<p>因于寒，欲如运枢，起居如惊，神气乃浮。因于暑，汗,烦则喘喝，静则多言，体若燔炭，汗出而散。因于湿，首如裹，湿热不攘，大筋緛短，小筋弛长。緛短为拘，弛长为痿。因于气，为肿。四维相代，阳气乃竭。</p>

<p>阳气者，烦劳则张，精绝，辟积于夏，使人煎厥。目盲不可以视，耳闭不可以听，溃溃乎若坏都，汩汩乎不可止。</p>

<p>阳气者，大怒则形气绝，而血菀于上，使人薄厥。有伤于筋，纵，其若不容。汗出偏沮，使人偏枯，汗出见湿，乃坐痤痱。高梁之变，足生大丁，受如持虚。劳汗当风，寒薄为皴，郁乃痤。</p>

<p>阳气者，精则养神，柔则养筋。开阖不得，寒气从之，乃生大偻。陷脉为瘘，留连肉腠。俞气化薄，传为善畏，及为惊骇。营气不从，逆于肉理，乃生痈肿。魄汗未尽，形弱而气烁，穴俞以闭，发为风疟。</p>

<p>故风者，百病之始也，清静则肉腠闭拒，虽有大风苛毒，弗之能害，此因时之序也。</p>

<p>故病久则传化，上下不并，良医弗为。故阳畜积病死，而阳气当隔，隔者当写，不亟正治，粗乃败之。故阳气者，一日而主外，平旦人气生，日中而阳气隆，日西而阳气已虚，气门乃闭。是故暮而收拒，无扰筋骨，无见雾露。反此三时，形乃困薄。</p>

<p>岐伯曰：阴者，藏精而起亟也；阳者，卫外而为固也。阴不胜其阳，则脉流薄疾，并乃狂；阳不胜其阴，则五脏气争，九窍不通。是以圣人陈阴阳，筋脉和同，骨髓坚固，气血皆从。如是则内外调和，邪不能害，耳目聪明，气立如故。</p>

<p>风客淫气，精乃亡，邪伤肝也。因而饱食，筋脉横解，肠澼为痔。因而大饮，则气逆。因而强力，肾气乃伤，高骨乃坏。</p>

<p>凡阴阳之要，阳密乃固，两者不和，若春无秋，若冬无夏，因而和之，是谓圣度。故阳强不能密，阴气乃绝，阴平阳秘，精神乃治，阴阳离决，精气乃绝。</p>

<p>因于露风，乃生寒热。是以春伤于风，邪气留连，乃为洞泄。夏伤于暑，秋为痎疟。秋伤于湿，上逆而咳，发为痿厥。冬伤于寒，春必温病。四时之气，更伤五脏。</p>

<p>阴之所生，本在五味，阴之五宫，伤在五味。是故味过于酸，肝气以津，脾气乃绝。味过于咸，大骨气劳，短肌，心气抑。味过于甘，心气喘满，色黑，肾气不衡。味过于苦，脾气不濡，胃气乃厚。味过于辛，筋脉沮驰，精神乃央。是故谨和五味，骨正筋柔，气血以流，腠理以密。如是则骨气以精。谨道如法，长有天命。</p>


  </article>

</div>

      </div>
    </div>

    <footer class="site-footer">

  <div class="wrapper">

    <h2 class="footer-heading">LocalAd周培公</h2>

    <div class="footer-col-wrapper">
      <div class="footer-col  footer-col-1">
        <ul class="contact-list">
          <li>LocalAd周培公</li>
          <li><a href="mailto:peigong@foxmail.com">peigong@foxmail.com</a></li>
        </ul>
      </div>

      <div class="footer-col  footer-col-2">
        <ul class="social-media-list">
          

          
        </ul>
      </div>

      <div class="footer-col  footer-col-3">
        <p class="text">化尽情缘修古寺，扫遍佛塔入天山。
</p>
      </div>
    </div>

  </div>

</footer>


  </body>

</html>
