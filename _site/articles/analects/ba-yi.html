<!DOCTYPE html>
<html>

  <head>
    <meta charset="utf-8">
    <meta name="viewport" content="width=device-width">
    <meta http-equiv="X-UA-Compatible" content="IE=edge">

    <title>八佾第三-LocalAd周培公</title>
    <meta name="description" content="化尽情缘修古寺，扫遍佛塔入天山。
">

    <link rel="stylesheet" href="/css/main.css">
    <link rel="canonical" href="http://www.peigong.net/articles/analects/ba-yi.html">
</head>


  <body>

    <header class="site-header">

  <div class="wrapper">

    <a class="site-title" href="/">LocalAd周培公</a>

    <nav class="site-nav">
      <a href="#" class="menu-icon">
        <svg viewBox="0 0 18 15">
          <path fill="#424242" d="M18,1.484c0,0.82-0.665,1.484-1.484,1.484H1.484C0.665,2.969,0,2.304,0,1.484l0,0C0,0.665,0.665,0,1.484,0 h15.031C17.335,0,18,0.665,18,1.484L18,1.484z"/>
          <path fill="#424242" d="M18,7.516C18,8.335,17.335,9,16.516,9H1.484C0.665,9,0,8.335,0,7.516l0,0c0-0.82,0.665-1.484,1.484-1.484 h15.031C17.335,6.031,18,6.696,18,7.516L18,7.516z"/>
          <path fill="#424242" d="M18,13.516C18,14.335,17.335,15,16.516,15H1.484C0.665,15,0,14.335,0,13.516l0,0 c0-0.82,0.665-1.484,1.484-1.484h15.031C17.335,12.031,18,12.696,18,13.516L18,13.516z"/>
        </svg>
      </a>

      <div class="trigger">
        
          
          <a class="page-link" href="/about/">About</a>
          
        
          
        
          
        
          
        
      </div>
    </nav>

  </div>

</header>


    <div class="page-content">
      <div class="wrapper">
        <div class="post">

  <header class="post-header">
    <h1 class="post-title">八佾第三</h1>
    <p class="post-meta">Jan 3, 2010</p>
  </header>

  <article class="post-content">
    
<p>孔子谓季氏：“八佾舞于庭，是可忍也，孰不可忍也！”</p>

<p>三家者以雍彻。子曰：“相维辟公，天子穆穆。奚取于三家之堂！”</p>

<p>子曰：“人而不仁，如礼何！人而不仁，如乐何！”</p>

<p>林放问礼之本。子曰：“大哉问！礼，与其奢也，宁俭，与其易也，宁戚。”</p>

<p>子曰：“夷狄之有君，不如诸夏之无也。”</p>

<p>季氏旅于泰山。子谓冉有曰：“汝弗能救与？”对曰：“不能。”子曰：“呜呼！曾谓泰山，不若林放乎！”</p>

<p>子曰：“君子无所争。必也射乎！揖让而升，下而饮，其争也君子。”</p>

<p>子夏问曰：“’巧笑倩兮，美目盼兮。’何谓也？”子曰：“绘事后素。”曰：“礼后乎？”子曰：“起予者商也，始可以言诗已矣。”</p>

<p>子曰：“夏礼吾能言之，杞不足征也。殷礼吾能言之，宋不足征也。文献不足故也。足，则吾能征之矣。”</p>

<p>子曰：“谛，自既灌而往者，吾不欲观之矣。”</p>

<p>或问谛之说。子曰：“不知也。知其说者之于天下也，其如示诸斯乎？”指其掌。</p>

<p>祭如在，祭神如神在。子曰：“吾不与祭，如不祭。”</p>

<p>王孙贾问曰：“与其媚于奥，宁媚于灶也。何谓也？”子曰：“不然。获罪于天，无所祷也。”</p>

<p>子曰：“周监于二代。郁郁乎文哉，吾从周。”</p>

<p>子入太庙，每事问。或曰：“孰谓邹人之子知礼乎？入太庙，每事问。”子闻之曰：“是礼也。”</p>

<p>子曰：“射不主皮，为力不同科，古之道也。”</p>

<p>子贡欲去告朔之饩羊。子曰：“赐也，尔爱其羊，我爱其礼。”</p>

<p>子曰：“事君尽礼，人以为谄也。”</p>

<p>定公问：“君使臣，臣事君，如之何？”孔子对曰：“君使臣以礼，臣事君以忠。”</p>

<p>子曰：“关雎，乐而不淫，哀而不伤。”</p>

<p>哀公问社于宰我。宰我对曰：“夏后氏以松，殷人以柏，周人以栗。曰：’使民战栗。’”子闻之曰：“成事不说，遂事不谏，既往不咎。”</p>

<p>子曰：“管仲之器小哉！”或曰：“管仲俭乎？”曰：“管氏有三归，官事不摄。焉得俭？”“然则管仲知礼乎？”曰：“邦君树塞门，管氏亦树塞门。邦君为两君之好，有反坫，管氏亦有反坫。管氏而知礼，孰不知礼？”</p>

<p>子语鲁太师乐，曰：“乐其可知也。始作，翕如也。从之，纯如也，徼如也，绎如也。以成。”</p>

<p>仪封人请见，曰：“君子之至于斯也，吾未尝不得见也。”从者见之。出曰：“二三子，何患于丧乎？天下无道也久矣，天将以夫子为木铎。”</p>

<p>子谓韶：“尽美矣，又尽善也。”谓武：“尽美矣，未尽善也。”</p>

<p>子曰：“居上不宽，为礼不敬，临丧不哀。吾何以观之哉！”</p>

  </article>

</div>

      </div>
    </div>

    <footer class="site-footer">

  <div class="wrapper">

    <h2 class="footer-heading">LocalAd周培公</h2>

    <div class="footer-col-wrapper">
      <div class="footer-col  footer-col-1">
        <ul class="contact-list">
          <li>LocalAd周培公</li>
          <li><a href="mailto:peigong@foxmail.com">peigong@foxmail.com</a></li>
        </ul>
      </div>

      <div class="footer-col  footer-col-2">
        <ul class="social-media-list">
          

          
        </ul>
      </div>

      <div class="footer-col  footer-col-3">
        <p class="text">化尽情缘修古寺，扫遍佛塔入天山。
</p>
      </div>
    </div>

  </div>

</footer>


  </body>

</html>
