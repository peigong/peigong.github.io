<!DOCTYPE html>
<html>
<head>
  <meta charset="utf-8">
  
  
  <title>VET. 周培公</title>
  <meta name="viewport" content="width=device-width, initial-scale=1, shrink-to-fit=no">
  <meta name="description" content="VET. 周培公的个人网站">
<meta property="og:type" content="website">
<meta property="og:title" content="VET. 周培公">
<meta property="og:url" content="http://pg.js.cn/page/14/index.html">
<meta property="og:site_name" content="VET. 周培公">
<meta property="og:description" content="VET. 周培公的个人网站">
<meta property="og:locale" content="zh_CN">
<meta property="article:author" content="VET. 周培公">
<meta name="twitter:card" content="summary">
  
  
    <link rel="shortcut icon" href="/favicon.ico">
  
  
  
<link rel="stylesheet" href="/css/style.css">

  
    
<link rel="stylesheet" href="/fancybox/jquery.fancybox.min.css">

  
  
<link rel="stylesheet" href="https://cdn.jsdelivr.net/npm/fork-awesome@1.2.0/css/fork-awesome.min.css">

<meta name="generator" content="Hexo 7.3.0"></head>

<body>
  <div id="container">
    <div id="wrap">
      <header id="header">
  <div id="banner"></div>
  <div id="header-outer" class="outer">
    <div id="header-title" class="inner">
      <h1 id="logo-wrap">
        <a href="/" id="logo">VET. 周培公</a>
      </h1>
      
        <h2 id="subtitle-wrap">
          <a href="/" id="subtitle">写 JS 代码的周培公是一个兽医</a>
        </h2>
      
    </div>
    <div id="header-inner" class="inner">
      <nav id="main-nav">
        <a id="main-nav-toggle" class="nav-icon"><span class="fa fa-bars"></span></a>
        
          <a class="main-nav-link" href="/">首页</a>
        
          <a class="main-nav-link" href="/proposals">写作计划</a>
        
          <a class="main-nav-link" href="/guide">导游笔记</a>
        
          <a class="main-nav-link" href="/books">藏书目录</a>
        
      </nav>
      <nav id="sub-nav">
        
          
            <a class="nav-icon" target="_blank" rel="noopener" href="https://github.com/peigong"><span class="fa fa-github"></span></a>
          
            <a class="nav-icon" target="_blank" rel="noopener" href="https://gitee.com/pg0xff"><span class="fa fa-git"></span></a>
          
            <a class="nav-icon" target="_blank" rel="noopener" href="https://user.qzone.qq.com/377650913"><span class="fa fa-qq"></span></a>
          
            <a class="nav-icon" target="_blank" rel="noopener" href="https://weibo.com/u/1766654653"><span class="fa fa-weibo"></span></a>
          
            <a class="nav-icon" href="https://pg.js.cn"><span class="fa fa-home"></span></a>
          
        
        
      </nav>
    </div>
  </div>
</header>

      <div class="outer">
        <section id="main">
  
    <article id="post-poem-a-2015-2015-01-06-ming-jing" class="h-entry article article-type-post" itemprop="blogPost" itemscope itemtype="https://schema.org/BlogPosting">
  <div class="article-meta">
    <a href="/articles/poem-a-2015-2015-01-06-ming-jing.html" class="article-date">
  <time class="dt-published" datetime="2015-01-05T16:00:00.000Z" itemprop="datePublished">2015-01-06</time>
</a>
    
  <div class="article-category">
    <a class="article-category-link" href="/categories/poem/">培公诗抄</a>►<a class="article-category-link" href="/categories/poem/a-2015/">2015 ~ 2024</a>
  </div>

  </div>
  <div class="article-inner">
    
    
      <header class="article-header">
        
  
    <h1 itemprop="name">
      <a class="p-name article-title" href="/articles/poem-a-2015-2015-01-06-ming-jing.html">明镜</a>
    </h1>
  

      </header>
    
    <div class="e-content article-entry" itemprop="articleBody">
      
        <p>持戒修福许多时，</p>
<p>梦里依旧争执心。</p>
<p>一片明镜勤拂拭，</p>
<p>如如不动不染尘。</p>

      
    </div>
  </div>
  
</article>



  
    <article id="post-classic-sutra-2015-01-01-yao-shi-liu-li-guang-ru-lai-ben-yuan-gong-de-jing" class="h-entry article article-type-post" itemprop="blogPost" itemscope itemtype="https://schema.org/BlogPosting">
  <div class="article-meta">
    <a href="/articles/classic-sutra-2015-01-01-yao-shi-liu-li-guang-ru-lai-ben-yuan-gong-de-jing.html" class="article-date">
  <time class="dt-published" datetime="2014-12-31T16:00:00.000Z" itemprop="datePublished">2015-01-01</time>
</a>
    
  <div class="article-category">
    <a class="article-category-link" href="/categories/classic/">典籍学习</a>►<a class="article-category-link" href="/categories/classic/sutra/">佛经</a>
  </div>

  </div>
  <div class="article-inner">
    
    
      <header class="article-header">
        
  
    <h1 itemprop="name">
      <a class="p-name article-title" href="/articles/classic-sutra-2015-01-01-yao-shi-liu-li-guang-ru-lai-ben-yuan-gong-de-jing.html">药师琉璃光如来本愿功德经</a>
    </h1>
  

      </header>
    
    <div class="e-content article-entry" itemprop="articleBody">
      
        <blockquote>
<p>大唐三藏法师玄奘奉诏译</p>
</blockquote>
<p>如是我闻。一时薄伽梵游化诸国至广严城住乐音树下。与大苾刍众八千人俱。菩萨摩诃萨三万六千。及国王大臣婆罗门居士。天龙药叉人非人等。无量大众恭敬围绕而为说法。</p>
<p>尔时曼殊室利法王子。承佛威神从座而起偏袒一肩右膝着地。向薄伽梵曲躬合掌白言。世尊。惟愿演说如是相类诸佛名号及本大愿殊胜功德。令诸闻者业障销除。为欲利乐像法转时诸有情故。</p>
<p>尔时世尊赞曼殊室利童子言。善哉善哉曼殊室利。汝以大悲劝请我说诸佛名号本愿功德。为拔业障所缠有情。利益安乐像法转时诸有情故。汝今谛听极善思惟。当为汝说。</p>
<p>曼殊室利言。唯然愿说。我等乐闻。</p>
<p>佛告曼殊室利。东方去此过十殑伽沙等佛土。有世界名净琉璃。佛号药师琉璃光如来应正等觉明行圆满善逝世间解无上丈夫调御士天人师佛薄伽梵。曼殊室利。彼佛世尊药师琉璃光如来。本行菩萨道时发十二大愿。令诸有情所求皆得。</p>
<p><strong>第一大愿。</strong>愿我来世得阿耨多罗三藐三菩提时。自身光明炽然。照曜无量无数无边世界。以三十二大丈夫相八十随好庄严其身。令一切有情如我无异。</p>
<p><strong>第二大愿。</strong>愿我来世得菩提时。身如琉璃内外明彻净无瑕秽。光明广大功德巍巍。身善安住焰网庄严过于日月。幽冥众生悉蒙开晓。随意所趣作诸事业。</p>
<p><strong>第三大愿。</strong>愿我来世得菩提时。以无量无边智慧方便。令诸有情皆得无尽。所受用物。莫令众生有所乏少。</p>
<p><strong>第四大愿。</strong>愿我来世得菩提时。若诸有情行邪道者。悉令安住菩提道中。若行声闻独觉乘者。皆以大乘而安立之。</p>
<p><strong>第五大愿。</strong>愿我来世得菩提时。若有无量无边有情。于我法中修行梵行。一切皆令得不缺戒具三聚戒。设有毁犯闻我名已。还得清净不堕恶趣。</p>
<p><strong>第六大愿。</strong>愿我来世得菩提时。若诸有情。其身下劣诸根不具。丑陋顽愚盲聋喑哑挛躄背偻白癞癫狂种种病苦。闻我名已一切皆得端正黠慧。诸根完具无诸疾苦。</p>
<p><strong>第七大愿。</strong>愿我来世得菩提时。若诸有情。众病逼切无救无归无医无药无亲无家贫穷多苦。我之名号一经其耳。众病悉得除身心安乐。家属资具悉皆丰足。乃至证得无上菩提。</p>
<p><strong>第八大愿。</strong>愿我来世得菩提时。若有女人。为女百恶之所逼恼。极生厌离愿舍女身。闻我名已一切皆得转女成男具丈夫相。乃至证得无上菩提。</p>
<p><strong>第九大愿。</strong>愿我来世得菩提时。令诸有情。出魔罥网。解脱一切外道缠缚。若堕种种恶见稠林。皆当引摄置于正见。渐令修习诸菩萨行速证无上正等菩提。</p>
<p><strong>第十大愿。</strong>愿我来世得菩提时。若诸有情。王法所录。缧缚鞭挞系闭牢狱或当刑戮。及余无量灾难凌辱悲愁煎迫。身心受苦。若闻我名。以我福德威神力故。皆得解脱一切忧苦.</p>
<p><strong>第十一大愿。</strong>愿我来世得菩提时。若诸有情。饥渴所恼。为求食故造诸恶业。得闻我名专念受持。我当先以上妙饮食饱足其身。后以法味。毕竟安乐而建立之。</p>
<p><strong>第十二大愿。</strong>愿我来世得菩提时。若诸有情。贫无衣服。蚊虻寒热昼夜逼恼。若闻我名专念受持。如其所好即得种种上妙衣服。亦得一切宝庄严具华鬘涂香鼓乐众伎。随心所玩皆令满足。</p>
<p>曼殊室利。是为彼世尊药师琉璃光如来应正等觉行菩萨道时所发十二微妙上愿。</p>
<p>复次曼殊室利。彼世尊药师琉璃光如来行菩萨道时。所发大愿及彼佛土功德庄严。我若一劫若一劫余说不能尽。然彼佛土一向清净无有女人。亦无恶趣及苦音声。琉璃为地。金绳界道。城阙宫阁轩窗罗网皆七宝成。亦如西方极乐世界。功德庄严等无差别。</p>
<p>于其国中有二菩萨摩诃萨。一名日光遍照。二名月光遍照。是彼无量无数菩萨众之上首。悉能持彼世尊药师琉璃光如来正法宝藏。是故曼殊室利诸有信心善男子善女人等。应当愿生彼佛世界。</p>
<p>尔时世尊复告曼殊师利童子言。曼殊室利。有诸众生。不识善恶唯怀贪吝。不知布施及施果报。愚痴无智阙于信根。多聚财宝勤加守护。见乞者来其心不喜。设不获已而行施时。如割身肉深生痛惜。复有无量悭贪有情。积集资财。于其自身尚不受用。何况能与父母妻子奴婢作使及来乞者。彼诸有情从此命终。生饿鬼界或傍生趣。由昔人间曾得暂闻药师琉璃光如来名故。念在恶趣。暂得忆念彼如来名。即于念时从彼处没还生人中。得宿命念畏恶趣苦不乐欲乐。好行惠施赞叹施者。一切所有悉无贪惜。渐次尚能以头目手足血肉身分施来求者。况余财物。</p>
<p>复次曼殊室利。若诸有情。虽于如来受诸学处。而破尸罗。有虽不破尸罗而破轨则。有于尸罗轨则虽得不坏然毁正见。有虽不毁正见而弃多闻于佛所说契经深义不能解了。有虽多闻而增上慢。由增上慢覆蔽心故。自是非他嫌谤正法为魔伴党。如是愚人自行邪见。复令无量俱胝有情堕大险坑。此诸有情。应于地狱傍生鬼趣流转无穷。若得闻此药师琉璃光如来名号。便舍恶行修诸善法。不堕恶趣。设有不能舍诸恶行修行善法。堕恶趣者。以彼如来本愿威力。令其现前暂闻名号。从彼命终还生人趣。得正见精进善调意乐。便能舍家趣于非家如来法中。受持学处无有毁犯。正见多闻解甚深义。离增上慢不谤正法。不为魔伴。渐次修行诸菩萨行速得圆满。</p>
<p>复次曼殊室利。若诸有情悭贪嫉妒自赞毁他。当堕三恶趣中。无量千岁受诸剧苦。受剧苦已。从彼命终来生人间。作牛马驼驴。恒被鞭挞。饥渴逼恼。又常负重随路而行。或得为人生居下贱。作人奴婢受他驱役。恒不自在。若昔人中。曾闻世尊药师琉璃光如来名号。由此善因今复忆念至心归依以佛神力众苦解脱。诸根聪利智慧多闻。恒求胜法常遇善友。永断魔罥破无明[谷-禾+卵]。竭烦恼河解脱一切生老病死忧愁苦恼。</p>
<p>复次曼殊室利。若诸有情好喜乖离更相斗讼恼乱自他。以身语意造作增长种种恶业。展转常为不饶益事。互相谋害。告召山林树冢等神。杀诸众生取其血肉祭祀药叉罗剎娑等。书怨人名作其形像以恶咒术而咒咀之。厌媚蛊道咒起尸鬼。令断彼命及坏其身。是诸有情若得闻此药师琉璃光如来名号彼诸恶事悉不能害。一切展转皆起慈心。利益安乐无损恼意及嫌恨心。各各欢悦于自所受生于喜足。不相侵凌互为饶益。</p>
<p>复次曼殊室利。若有四众苾刍苾刍尼邬波索迦邬波斯迦。及余净信善男子善女人等。有能受持八分斋戒。或经一年或复三月受持学处。以此善根愿生西方极乐世界无量寿佛所。听闻正法而未定者。若闻世尊药师琉璃光如来名号。临命终时有八菩萨。乘神通来示其道路。即于彼界种种杂色众宝华中自然化生。</p>
<p>或有因此生于天上。虽生天中而本善根亦未穷尽。不复更生诸余恶趣。天上寿尽还生人间。或为轮王统摄四洲。威德自在安立无量百千有情于十善道。或生剎帝利婆罗门居士大家。多饶财宝仓库盈溢。形相端严眷属具足。聪明智慧。勇健威猛如大力士。若是女人得闻世尊药师如来名号至心受持。于后不复更受女身。</p>
<p>复次，曼殊室利，彼药师琉璃光如来得菩提时，由本愿力，观诸有情，遇众病苦，瘦挛、干消、黄热等病；或被魇魅、蛊毒所中；或复短命，或时横死；欲令是等病苦消除，所求愿满。</p>
<p>时彼世尊，入三摩地，名曰除灭一切众生苦恼。既入定已，于肉髻中，出大光明，光中演说大陀罗尼曰：那谟薄伽筏帝，鞞杀社窭(jú)噜，薛琉璃，钵喇（la）婆，喝罗（la）阇(shé)也，怛他(tuō)揭多耶，阿罗诃帝，三藐三勃陀耶。怛蛭他，唵，鞞杀逝，鞞杀逝，鞞杀社，三没揭帝莎诃。</p>
<p>而时光中，说此咒已，大地震动，放大光明，一切众生，病苦皆除，受安隐乐。曼殊室利，若见男子女人，有病苦者，应当一心，为彼病人，常清净澡漱，或食，或药，或无虫水，咒一百八遍，与彼服食，所有病苦，悉皆消灭。若有所求，至心念诵，皆得如是，无病延年；命终之后，生彼世界，得不退转，乃至菩提。是故曼殊室利！若有男子女人，于彼药师琉璃光如来，至心殷重，恭敬供养者，常持此咒。勿令废忘！</p>
<p>复次，曼殊室利，若有净信男子女人，得闻药师琉璃光如来应正等觉所有名号，闻已诵持，晨嚼齿木，澡漱清净，以诸香花，烧香涂香，作众伎乐，供养形象。于此经典，若自书，若教人书，一心受持，听闻其义。于彼法师，应修供养，一切所有资身之具，悉皆施与，勿令乏少。如是便蒙诸佛护念，所求愿满，乃至菩提。</p>
<p>尔时曼殊室利童子白佛言。世尊我当誓于像法转时。以种种方便。令诸净信善男子善女人等得闻世尊药师琉璃光如来名号。乃至睡中亦以佛名觉悟其耳。</p>
<p>世尊若于此经受持读诵。或复为他演说开示。若自书若教人书。恭敬尊重以种种花香涂香末香烧香花鬘璎珞幡盖伎乐而为供养。以五色彩作囊盛之。扫洒净处敷设高座而用安处。尔时四大天王与其眷属及余无量百千天众。皆诣其所供养守护。</p>
<p>世尊若此经宝流行之处。有能受持。以彼世尊药师琉璃光如来本愿功德及闻名号。当知是处无复横死。亦复不为诸恶鬼神夺其精气。设已夺者还得如故。身心安乐<br>　　佛告曼殊室利。如是如是如汝所说。曼殊室利。若有净信善男子善女人等。欲供养彼世尊药师琉璃光如来者。应先造立彼佛形像敷清净座而安处之。散种种花烧种种香。以种种幢幡庄严其处。七日七夜受持八分斋戒。食清净食澡浴香洁着新净衣。应生无垢浊心无怒害心。于一切有情起利益安乐慈悲喜舍平等之心。鼓乐歌赞右绕佛像。<br>　　复应念彼如来本愿功德读诵此经思惟其义演说开示。随所乐求一切皆遂。求长寿得长寿。求富饶得富饶。求官位得官位。求男女得男女。若复有人忽得恶梦。见诸恶相或怪鸟来集。<br>　　或于住处百怪出现。此人若以众妙资具。恭敬供养彼世尊药师琉璃光如来者。恶梦恶相诸不吉祥皆悉隐没不能为患。<br>　　或有水火刀毒悬崄恶象师子虎狼熊罴毒蛇恶蝎蜈蚣蚰蜓蚊虻等怖。若能至心忆念彼佛恭敬供养。一切怖畏皆得解脱。<br>　　若他国侵扰盗贼反乱。忆念恭敬彼如来者亦皆解脱<br>　　复次曼殊室利。若有净信善男子善女人等。乃至尽形不事余天。惟当一心归佛法僧受持禁戒。若五戒十戒菩萨四百戒苾刍二百五十戒苾刍尼五百戒。于所受中或有毁犯怖堕恶趣。若能专念彼佛名号恭敬供养者。必定不受三恶趣生。<br>　　或有女人临当产时受于极苦。若能至心称名礼赞恭敬供养彼如来者。众苦皆除。所生之子身分具足。形色端正见者欢喜。利根聪明安隐少病无有非人夺其精气<br>　　尔时世尊告阿难言。如我称扬彼佛世尊药师琉璃光如来所有功德。此是诸佛甚深行处难可解了。汝为信不。<br>　　阿难白言。大德世尊。我于如来所说契经不生疑惑。所以者何。一切如来身语意业无不清净。<br>　　世尊。此日月轮可令堕落妙高山王可使倾动。诸佛所言无有异也。<br>　　世尊。有诸众生信根不具。闻说诸佛甚深行处。作是思惟。云何但念药师琉璃光如来一佛名号便获尔所功德胜利。由此不信反生诽谤。彼于长夜失大利乐堕诸恶趣流转无穷。<br>　　佛告阿难。是诸有情。若闻世尊药师琉璃光如来名号。至心受持不生疑惑。堕恶趣者无有是处。<br>　　阿难。此是诸佛甚深所行难可信解。汝今能受。当知皆是如来威力。<br>　　阿难。一切声闻独觉及未登地诸菩萨等。皆悉不能如实信解。惟除一生所系菩萨。<br>　　阿难。人身难得。于三宝中信敬尊重亦难可得。得闻世尊药师琉璃光如来名号复难于是。阿难。彼药师琉璃光如来无量菩萨行。无量善巧方便。无量广大愿。我若一劫若一劫余而广说者。劫可速尽。彼佛行愿善巧方便无有尽也<br>　　尔时众中有一菩萨摩诃萨。名曰救脱。即从座起偏袒右肩。右膝着地曲躬合掌。而白佛言。大德世尊。像法转时。有诸众生。为种种患之所困厄。长病羸瘦不能饮食。喉唇干燥见诸方暗。死相现前。父母亲属朋友知识啼泣围绕。然彼自身卧在本处。见琰魔使引其神识至于琰魔法王之前。然诸有情有俱生神。随其所作若罪若福皆具书之。尽持授与琰魔法王。<br>　　尔时彼王推问其人。算计所作随其罪福而处断之。时彼病人亲属知识。若能为彼归依世尊药师琉璃光如来。请诸众僧转读此经。然七层之灯悬五色续命神幡。或有是处彼识得还。如在梦中明了自见。或经七日或二十一日或三十五日或四十九日。彼识还时。如从梦觉皆自忆知善不善业所得果报。由自证见业果报故。乃至命难亦不造作诸恶之业。是故净信善男子善女人等。皆应受持药师琉璃光如来名号。随力所能恭敬供养<br>　　尔时阿难问救脱菩萨曰。善男子。应云何恭敬供养彼世尊药师琉璃光如来。续命幡灯复云何造。<br>　　救脱菩萨言。大德。若有病人欲脱病苦。当为其人。七日七夜受持八分斋戒。应以饮食及余资具。随力所办供养苾刍僧。昼夜六时礼拜供养彼世尊药师琉璃光如来。读诵此经四十九遍。然四十九灯。造彼如来形像七躯。一一像前各置七灯。一一灯量大如车轮。乃至四十九日光明不绝。造五色彩幡长四十九[打-丁+ 桀]手。应放杂类众生至四十九。可得过度危厄之难。不为诸横恶鬼所持<br>　　复次阿难。若剎帝利灌顶王等。灾难起时。所谓人众疾疫难。他国侵逼难。自界叛逆难。星宿变怪难。日月薄蚀难。非时风雨难。过时不雨难。彼剎帝利灌顶王等。尔时应于一切有情起慈悲心赦诸系闭依前所说供养之法供养彼世尊药师琉璃光如来。由此善根及彼如来本愿力故。令其国界即得安隐。风雨顺时谷稼成熟。一切有情无病欢乐。于其国中。无有暴虐药叉等神恼有情者。一切恶相皆即隐没。而剎帝利灌顶王等。寿命色力无病自在皆得增益。阿难若帝后妃主储君王子大臣辅相中宫釆女百官黎庶。为病所苦及余厄难。亦应造立五色神旛然灯续明。放诸生命。散杂色华烧众名香。病得除愈众难解脱<br>　　尔时阿难问救脱菩萨言。善男子。云何已尽之命而可增益。<br>　　救脱菩萨言。大德。汝岂不闻如来说有九横死耶。是故劝造续命幡灯修诸福德。以修福故尽其寿命不经苦患。<br>　　阿难问言。九横云何。<br>　　救脱菩萨言。有诸有情。得病虽轻然无医药及看病者。设复遇医授以非药。实不应死而便横死。又信世间邪魔外道妖[萨&#x2F;女]之师。妄说祸福便生恐动。心不自正卜问觅祸。杀种种众生解奏神明呼诸魍魉请乞福佑欲冀延年。终不能得。愚痴迷惑信邪倒见。遂令横死入于地狱无有出期。是名初横。<br>　　二者横被王法之所诛戮。<br>　　三者畋猎嬉戏。耽淫嗜酒放逸无度。横为非人夺其精气。<br>　　四者横为火焚。<br>　　五者横为水溺。<br>　　六者横为种种恶兽所啖。<br>　　七者横堕山崖。<br>　　八者横为毒药厌祷咒咀起尸鬼等之所中害。<br>　　九者饥渴所困不得饮食而便横死。<br>　　是为如来略说横死有此九种。其余复有无量诸横难可具说<br>　　复次阿难。彼琰魔王主领世间名籍之记。若诸有情不孝五逆破辱三宝坏君臣法毁于信戒。琰魔法王随罪轻重考而罚之。是故我今劝诸有情然灯造幡放生修福。令度苦厄不遭众难<br>　　尔时众中有十二药叉大将俱在会坐。所谓<br>　　宫毗罗大将　　伐折罗大将<br>　　迷企罗大将　　安底罗大将<br>　　頞[仁-二+尔]罗大将　　珊底罗大将<br>　　因达罗大将　　波夷罗大将<br>　　摩虎罗大将　　真达罗大将<br>　　招杜罗大将　　毗羯罗大将<br>　　此十二药叉大将。一一各有七千药叉以为眷属。同时举声白佛言。世尊。我等今者蒙佛威力。得闻世尊药师琉璃光如来名号。不复更有恶趣之怖。我等相率皆同一心。乃至尽形归佛法僧。誓当荷负一切有情为作义利饶益安乐。随于何等村城国邑空闲林中。若有流布此经或复受持药师琉璃光如来名号恭敬供养者。我等眷属卫护是人。皆使解脱一切苦难。诸有愿求悉令满足。或有疾厄求度脱者。亦应读诵此经以五色缕结我名字得如愿已然后解结<br>　　尔时世尊赞诸药叉大将言。善哉善哉大药叉将。汝等念报世尊药师琉璃光如来恩德者。常应如是利益安乐一切有情<br>　　尔时阿难白佛言。世尊。当何名此法门我等云何奉持。佛告阿难。此法门名说药师琉璃光如来本愿功德。亦名说十二神将饶益有情结愿神咒。亦名拔除一切业障。应如是持。<br>　　时薄伽梵说是语已。诸菩萨摩诃萨及大声闻。国王大臣婆罗门居士。天龙药叉揵达缚阿素洛揭路荼紧捺洛莫呼洛伽人非人等。一切大众闻佛所说。皆大欢喜信受奉行</p>

      
    </div>
  </div>
  
</article>



  
    <article id="post-classic-su-wen-2014-12-31-shang-gu-tian-zhen-lun" class="h-entry article article-type-post" itemprop="blogPost" itemscope itemtype="https://schema.org/BlogPosting">
  <div class="article-meta">
    <a href="/articles/classic-su-wen-2014-12-31-shang-gu-tian-zhen-lun.html" class="article-date">
  <time class="dt-published" datetime="2014-12-30T16:00:00.000Z" itemprop="datePublished">2014-12-31</time>
</a>
    
  <div class="article-category">
    <a class="article-category-link" href="/categories/classic/">典籍学习</a>►<a class="article-category-link" href="/categories/classic/su-wen/">黄帝内经素问</a>
  </div>

  </div>
  <div class="article-inner">
    
    
      <header class="article-header">
        
  
    <h1 itemprop="name">
      <a class="p-name article-title" href="/articles/classic-su-wen-2014-12-31-shang-gu-tian-zhen-lun.html">上古天真论篇第一</a>
    </h1>
  

      </header>
    
    <div class="e-content article-entry" itemprop="articleBody">
      
        <p>昔在黄帝，生而神灵，弱而能言，幼而徇齐，长而敦敏，成而登天。</p>
<p>乃问于天师曰：余闻上古之人，春秋皆度百岁，而动作不衰；今时之人，年半百而动作皆衰者，时世异耶，人将失之耶？</p>
<p>岐伯对曰：上古之人，其知道者，法于阴阳，和于术数，食饮有节，起居有常，不妄作劳，故能形与神俱，而尽终其天年，度百岁乃去；今时之人不然也，以酒为浆，以妄为常，醉以入房，以欲竭其精，以好散其真，不知持满，不时御神，务快其心，逆于生乐，起居无节，故半百而衰也。</p>
<p>夫上古圣人之教下也，皆谓之虚邪贼风，避之有时，恬淡虚无，真气从之，精神内守，病安从来。是以志闲而少欲，心安而不惧，形劳而不倦，气从以顺，各从其欲，皆得所愿。故美其食，任其服，乐其俗，高下不相慕，其民故曰朴。是以嗜欲不能劳其目，淫邪不能惑其心，愚智贤不肖不惧于物，故合于道。所以能年皆度百岁而动作不衰者，以其德全不危也。</p>
<p>帝曰：人年老而无子者，材力尽耶？将天数然也？</p>
<p>岐伯曰：女子七岁肾气盛，齿更发长。二七而天癸至，任脉通，太冲脉盛，月事以时下，故有子。三七，肾气平均，故真牙生而长极。四七，筋骨坚，发长极，身体盛壮。五七，阳明脉衰，面始焦，发始堕。六七，三阳脉衰于上，面皆焦，发始白。七七任脉虚，太冲脉衰少，天癸竭，地道不通，故形坏而无子也。丈夫八岁，肾气实，发长齿更。二八，肾气盛，天癸至，精气溢泻，阴阳和，故能有子。三八，肾气平均，筋骨劲强，故真牙生而长极。四八，筋骨隆盛，肌肉满壮。五八，肾气衰，发堕齿槁。六八，阳气衰竭于上，面焦，发鬓斑白。七八，肝气衰，筋不能动。八八，天癸竭，精少，肾脏衰，形体皆极，则齿发去。肾者主水，受五脏六腑之精而藏之，故五脏盛乃能泻。今五脏皆衰，筋骨解堕，天癸尽矣，故发鬓白，身体重，行步不正，而无子耳。</p>
<p>帝曰：有其年已老而有子者，何也？</p>
<p>岐伯曰：此其天寿过度，气脉常通，而肾气有余也。此虽有子，男不过尽八八，女不过尽七七，而天地之精气皆竭矣。</p>
<p>帝曰：夫道者，年皆百数，能有子乎？</p>
<p>岐伯曰：夫道者，能却老而全形，身年虽寿，能生子也。</p>
<p>黄帝曰：余闻上古有真人者，提挈天地，把握阴阳，呼吸精气，独立守神，肌肉若一，故能寿敝天地，无有终时，此其道生。中古之时，有至人者，淳德全道，和于阴阳，调于四时，去世离俗，积精全神，游行天地之间，视听八达之外，此盖益其寿命而强者也，亦归于真人。其次有圣人者，处天地之和，从八风之理，适嗜欲于世俗之间，无恚嗔之心，行不欲离于世，被服章，举不欲观于俗，外不劳形于事，内无思想之患，以恬愉为务，以自得为功，形体不敝，精神不散，亦可以百数。其次有贤人者，法则天地，象似日月，辩列星辰，逆从阴阳，分别四时，将从上古合同于道，亦可使益寿而有极时。</p>

      
    </div>
  </div>
  
</article>



  
    <article id="post-classic-sutra-2014-12-31-bo-re-bo-luo-mi-duo-xin-jing" class="h-entry article article-type-post" itemprop="blogPost" itemscope itemtype="https://schema.org/BlogPosting">
  <div class="article-meta">
    <a href="/articles/classic-sutra-2014-12-31-bo-re-bo-luo-mi-duo-xin-jing.html" class="article-date">
  <time class="dt-published" datetime="2014-12-30T16:00:00.000Z" itemprop="datePublished">2014-12-31</time>
</a>
    
  <div class="article-category">
    <a class="article-category-link" href="/categories/classic/">典籍学习</a>►<a class="article-category-link" href="/categories/classic/sutra/">佛经</a>
  </div>

  </div>
  <div class="article-inner">
    
    
      <header class="article-header">
        
  
    <h1 itemprop="name">
      <a class="p-name article-title" href="/articles/classic-sutra-2014-12-31-bo-re-bo-luo-mi-duo-xin-jing.html">般若波罗蜜多心经</a>
    </h1>
  

      </header>
    
    <div class="e-content article-entry" itemprop="articleBody">
      
        <blockquote>
<p>唐三藏法师玄奘奉诏译</p>
</blockquote>
<p>观自在菩萨，行深般若（rě）波罗蜜多时，照见五蕴皆空，度一切苦厄。</p>
<p>舍利子，色不异空，空不异色，色即是空，空即是色。受、想、行、识，亦复如是。</p>
<p>舍利子，是诸法空相，不生不灭，不垢不净，不增不减。</p>
<p>是故，空中无色，无受、想、行、识，无眼、耳、鼻、舌、身、意， 无色、声、香、味、触、法，无眼界，乃至无意识界，无无明，亦无无明尽，乃至无老死，亦无老死尽。无苦、集、灭、道，无智亦无得，以无所得故。</p>
<p>菩提萨埵（duǒ），依 般若（rě）波罗蜜多故，心无挂碍。无挂碍故，无有恐怖，远离颠倒梦想，究竟涅槃。</p>
<p>三世诸佛， 依般若（rě）波罗蜜多故，得阿耨（nòu）多罗三藐三菩提。</p>
<p>故知，般若（rě）波罗蜜多，是大神咒，是大明咒，是无上咒，是无等等咒。能除一切苦，真实不虚。</p>
<p>故说般若（rě）波罗蜜多咒。</p>
<p>即说咒曰：</p>
<p>揭（gā）谛（dì）揭（gā）谛（dì）， 波（bā）罗（lā）揭（gā）谛（dì）， 波（bā）罗（lā）僧（sāng）揭（gā）谛（dì），菩（bō）提（dì）萨（sī）婆（wa）诃hǎ。</p>
<blockquote>
<p>咒语梵文读音：Gaté Gaté Paragaté Parasamgaté Bodhi Svaha!</p>
</blockquote>
<h2 id="参考文献"><a href="#参考文献" class="headerlink" title="参考文献"></a>参考文献</h2><ul>
<li><a target="_blank" rel="noopener" href="http://www.folou.com/thread-91310-1-1.html">般若波罗蜜多心经诠注 周止庵 著</a></li>
</ul>

      
    </div>
  </div>
  
</article>



  
    <article id="post-classic-su-wen-2014-12-30-si-qi-tiao-shen-da-lun" class="h-entry article article-type-post" itemprop="blogPost" itemscope itemtype="https://schema.org/BlogPosting">
  <div class="article-meta">
    <a href="/articles/classic-su-wen-2014-12-30-si-qi-tiao-shen-da-lun.html" class="article-date">
  <time class="dt-published" datetime="2014-12-29T16:00:00.000Z" itemprop="datePublished">2014-12-30</time>
</a>
    
  <div class="article-category">
    <a class="article-category-link" href="/categories/classic/">典籍学习</a>►<a class="article-category-link" href="/categories/classic/su-wen/">黄帝内经素问</a>
  </div>

  </div>
  <div class="article-inner">
    
    
      <header class="article-header">
        
  
    <h1 itemprop="name">
      <a class="p-name article-title" href="/articles/classic-su-wen-2014-12-30-si-qi-tiao-shen-da-lun.html">四气调神大论篇第二</a>
    </h1>
  

      </header>
    
    <div class="e-content article-entry" itemprop="articleBody">
      
        <p>春三月，此谓发陈，天地俱生，万物以荣，夜卧早起，广步于庭，被发缓形，以使志生，生而勿杀，予而勿夺，赏而勿罚，此春气之应，养生之道也。逆之则伤肝，夏为寒变，奉长者少。</p>
<p>夏三月，此谓蕃秀，天地气交，万物华实，夜卧早起，无厌于日，使志无怒，使华英成秀，使气得泄，若所爱在外，此夏气之应，养长之道也。逆之则伤心，秋为痎疟。奉收者少，冬至重病。</p>
<p>秋三月，此谓容平，天气以急，地气以明，早卧早起，与鸡俱兴，使志安宁，以缓秋刑，收敛神气，使秋气平，无外其志，使肺气清，此秋气之应，养收之道也。逆之则伤肺，冬为飧泄，奉藏者少。</p>
<p>冬三月，此谓闭藏，水冰地坼，无扰乎阳，早卧晚起，必待日光，使志若伏若匿，若有私意，若已有得，去寒就温，无泄皮肤，使气亟夺，此冬气之应，养藏之道也。逆之则伤肾，春为痿厥，奉生者少。</p>
<p>天气，清净光明者也，藏德不止，故不下也。天明则日月不明，邪害空窍，阳气者闭塞，地气者冒明，云雾不精，则上应白露不下，交通不表，万物命故不施，不施则名木多死，恶气发，风雨不节。白露不下，则菀槀不荣。贼风数至，暴雨数起，天地四时不相保，与道相失，则未央绝灭。唯圣人从之，故身无奇病，万物不失，生气不竭。</p>
<p>逆春气，则少阳不生，肝气内变。逆夏气，则太阳不长，心气内洞。逆秋气，则太阴不收，肺气焦满。逆冬气，则少阴不藏，肾气独沉。</p>
<p>夫四时阴阳者，万物之根本也，所以圣人春夏养阳，秋冬养阴，以从其根。故与万物沉浮于生长之门。逆其根，则伐其本，坏其真矣。故阴阳四时者，万物之终始也，死生之本也。逆之则灾害生，从之则苛疾不起，是谓得道。道者，圣人行之，愚者佩之。</p>
<p>从阴阳则生，逆之则死。从之则治，逆之则乱。反顺为逆，是谓内格。是故圣人不治已病治未病，不治已乱治未乱，此之谓也。夫病已成而后药之，乱已成而后治之，譬犹渴而穿井，斗而铸锥，不亦晚乎！</p>

      
    </div>
  </div>
  
</article>



  
    <article id="post-classic-sutra-2014-12-30-mo-ke-bo-re-bo-luo-mi-da-ming-zhou-jing" class="h-entry article article-type-post" itemprop="blogPost" itemscope itemtype="https://schema.org/BlogPosting">
  <div class="article-meta">
    <a href="/articles/classic-sutra-2014-12-30-mo-ke-bo-re-bo-luo-mi-da-ming-zhou-jing.html" class="article-date">
  <time class="dt-published" datetime="2014-12-29T16:00:00.000Z" itemprop="datePublished">2014-12-30</time>
</a>
    
  <div class="article-category">
    <a class="article-category-link" href="/categories/classic/">典籍学习</a>►<a class="article-category-link" href="/categories/classic/sutra/">佛经</a>
  </div>

  </div>
  <div class="article-inner">
    
    
      <header class="article-header">
        
  
    <h1 itemprop="name">
      <a class="p-name article-title" href="/articles/classic-sutra-2014-12-30-mo-ke-bo-re-bo-luo-mi-da-ming-zhou-jing.html">摩诃般若波罗蜜大明咒经</a>
    </h1>
  

      </header>
    
    <div class="e-content article-entry" itemprop="articleBody">
      
        <blockquote>
<p>后秦三藏法师鸠摩罗什译</p>
</blockquote>
<p>观世音菩萨，行深般若波罗蜜时，照见五阴空，度一切苦厄。</p>
<p>舍利弗，色空故，无恼坏相；受空故，无受相；想空故，无知相；行空故，无作相；识空故，无觉相。</p>
<p>何以故？</p>
<p>舍利弗，非色异空，非空异色，色即是空，空即是色，受想行识亦如是。</p>
<p>舍利弗，是诸法空相，不生不灭，不垢不净，不增不减。是空法，非过去，非未来，非现在。</p>
<p>是故空中，无色，无受想行识，无眼耳鼻舌身意，无色声香味触法，无眼界乃至无意识界，无无明亦无无明尽，乃至无老死，无老死尽，无苦集灭道，无智亦无得，以无所得故。</p>
<p>菩萨依般若波罗蜜故，心无挂碍；无挂碍故，无有恐怖，离一切颠倒梦想苦恼，究竟涅槃。</p>
<p>三世诸佛依般若波罗蜜故，得阿耨多罗三藐三菩提。</p>
<p>故知般若波罗蜜是大明咒、无上明咒、无等等明咒，能除一切苦，真实不虚。</p>
<p>故说般若波罗蜜咒，即说咒曰：</p>
<p>竭帝竭帝　波罗竭帝　波罗僧竭帝　菩提僧莎呵</p>

      
    </div>
  </div>
  
</article>



  
    <article id="post-poem-buddha-2014-12-29-bai-di" class="h-entry article article-type-post" itemprop="blogPost" itemscope itemtype="https://schema.org/BlogPosting">
  <div class="article-meta">
    <a href="/articles/poem-buddha-2014-12-29-bai-di.html" class="article-date">
  <time class="dt-published" datetime="2014-12-28T16:00:00.000Z" itemprop="datePublished">2014-12-29</time>
</a>
    
  <div class="article-category">
    <a class="article-category-link" href="/categories/poem/">培公诗抄</a>►<a class="article-category-link" href="/categories/poem/buddha/">禅宗心得</a>
  </div>

  </div>
  <div class="article-inner">
    
    
      <header class="article-header">
        
  
    <h1 itemprop="name">
      <a class="p-name article-title" href="/articles/poem-buddha-2014-12-29-bai-di.html">白帝</a>
    </h1>
  

      </header>
    
    <div class="e-content article-entry" itemprop="articleBody">
      
        <p>且辞白帝过巫山，</p>
<p>万里江陵一夜还。</p>
<p>梦里纵有千般事，</p>
<p>觉后空空无大千。</p>

      
    </div>
  </div>
  
</article>



  
    <article id="post-classic-su-wen-2014-12-29-sheng-qi-tong-tian-lun" class="h-entry article article-type-post" itemprop="blogPost" itemscope itemtype="https://schema.org/BlogPosting">
  <div class="article-meta">
    <a href="/articles/classic-su-wen-2014-12-29-sheng-qi-tong-tian-lun.html" class="article-date">
  <time class="dt-published" datetime="2014-12-28T16:00:00.000Z" itemprop="datePublished">2014-12-29</time>
</a>
    
  <div class="article-category">
    <a class="article-category-link" href="/categories/classic/">典籍学习</a>►<a class="article-category-link" href="/categories/classic/su-wen/">黄帝内经素问</a>
  </div>

  </div>
  <div class="article-inner">
    
    
      <header class="article-header">
        
  
    <h1 itemprop="name">
      <a class="p-name article-title" href="/articles/classic-su-wen-2014-12-29-sheng-qi-tong-tian-lun.html">生气通天论篇第三</a>
    </h1>
  

      </header>
    
    <div class="e-content article-entry" itemprop="articleBody">
      
        <p>黄帝曰：夫自古通天者，生之本，本于阴阳，天地之间，六合之内，其气九州、九窍、五脏、十二节，皆通乎天气。其生五，其气三，数犯此者，则邪气伤人，此寿命之本也。</p>
<p>苍天之气清净，则志意治，顺之则阳气固，虽有贼邪，弗能害也，此因时之序。故圣人抟精神，服天气，而通神明。失之则内闭九窍，外壅肌肉，卫气散解，此谓自伤，气之削也。</p>
<p>阳气者，若天与日，失其所，则折寿而不彰。故天运当以日光明，是故阳因而上，卫外者也。</p>
<p>因于寒，欲如运枢，起居如惊，神气乃浮。因于暑，汗,烦则喘喝，静则多言，体若燔炭，汗出而散。<strong>因于湿，首如裹。湿热不攘，大筋緛短，小筋弛长。緛短为拘，弛长为痿。</strong>因于气，为肿。四维相代，阳气乃竭。</p>
<p>阳气者，烦劳则张，精绝，辟积于夏，使人煎厥。目盲不可以视，耳闭不可以听，溃溃乎若坏都，汩汩乎不可止。</p>
<p>阳气者，大怒则形气绝，而血菀于上，使人薄厥。有伤于筋，纵，其若不容。汗出偏沮，使人偏枯，汗出见湿，乃坐痤痱。高梁之变，足生大丁，受如持虚。劳汗当风，寒薄为皴，郁乃痤。</p>
<p>阳气者，精则养神，柔则养筋。开阖不得，寒气从之，乃生大偻。陷脉为瘘，留连肉腠。俞气化薄，传为善畏，及为惊骇。营气不从，逆于肉理，乃生痈肿。魄汗未尽，形弱而气烁，穴俞以闭，发为风疟。</p>
<p>故风者，百病之始也，清静则肉腠闭拒，虽有大风苛毒，弗之能害，此因时之序也。</p>
<p>故病久则传化，上下不并，良医弗为。故阳畜积病死，而阳气当隔，隔者当写，不亟正治，粗乃败之。故阳气者，一日而主外，平旦人气生，日中而阳气隆，日西而阳气已虚，气门乃闭。是故暮而收拒，无扰筋骨，无见雾露。反此三时，形乃困薄。</p>
<p>岐伯曰：阴者，藏精而起亟也；阳者，卫外而为固也。阴不胜其阳，则脉流薄疾，并乃狂；阳不胜其阴，则五脏气争，九窍不通。是以圣人陈阴阳，筋脉和同，骨髓坚固，气血皆从。如是则内外调和，邪不能害，耳目聪明，气立如故。</p>
<p>风客淫气，精乃亡，邪伤肝也。因而饱食，筋脉横解，肠澼为痔。因而大饮，则气逆。因而强力，肾气乃伤，高骨乃坏。</p>
<p>凡阴阳之要，阳密乃固，两者不和，若春无秋，若冬无夏，因而和之，是谓圣度。故阳强不能密，阴气乃绝，阴平阳秘，精神乃治，阴阳离决，精气乃绝。</p>
<p>因于露风，乃生寒热。是以春伤于风，邪气留连，乃为洞泄。夏伤于暑，秋为痎疟。秋伤于湿，上逆而咳，发为痿厥。冬伤于寒，春必温病。四时之气，更伤五脏。</p>
<p>阴之所生，本在五味，阴之五宫，伤在五味。是故味过于酸，肝气以津，脾气乃绝。味过于咸，大骨气劳，短肌，心气抑。味过于甘，心气喘满，色黑，肾气不衡。味过于苦，脾气不濡，胃气乃厚。味过于辛，筋脉沮驰，精神乃央。是故谨和五味，骨正筋柔，气血以流，腠理以密。如是则骨气以精。谨道如法，长有天命。</p>

      
    </div>
  </div>
  
</article>



  
    <article id="post-classic-sutra-2014-12-29-fo-shuo-sheng-fo-mo-bo-re-bo-luo-mi-duo-jing" class="h-entry article article-type-post" itemprop="blogPost" itemscope itemtype="https://schema.org/BlogPosting">
  <div class="article-meta">
    <a href="/articles/classic-sutra-2014-12-29-fo-shuo-sheng-fo-mo-bo-re-bo-luo-mi-duo-jing.html" class="article-date">
  <time class="dt-published" datetime="2014-12-28T16:00:00.000Z" itemprop="datePublished">2014-12-29</time>
</a>
    
  <div class="article-category">
    <a class="article-category-link" href="/categories/classic/">典籍学习</a>►<a class="article-category-link" href="/categories/classic/sutra/">佛经</a>
  </div>

  </div>
  <div class="article-inner">
    
    
      <header class="article-header">
        
  
    <h1 itemprop="name">
      <a class="p-name article-title" href="/articles/classic-sutra-2014-12-29-fo-shuo-sheng-fo-mo-bo-re-bo-luo-mi-duo-jing.html">佛说圣佛母般若波罗蜜多经</a>
    </h1>
  

      </header>
    
    <div class="e-content article-entry" itemprop="articleBody">
      
        <blockquote>
<p>西天译经三藏朝奉大夫试光禄卿传法大师赐紫臣施护奉诏译</p>
</blockquote>
<p>如是我闻。一时世尊。在王舍城鹫峰山中。与大苾刍众千二百五十人俱。并诸菩萨摩诃萨众。而共围绕。</p>
<p>尔时世尊。即入甚深光明宣说正法三摩地。时观自在菩萨摩诃萨在佛会中。而此菩萨摩诃萨。已能修行甚深般若波罗蜜多。观见五蕴自性皆空。</p>
<p>尔时尊者舍利子。承佛威神。前白观自在菩萨摩诃萨言。若善男子善女人。于此甚深般若波罗蜜多法门。乐欲修学者。当云何学。</p>
<p>时观自在菩萨摩诃萨。告尊者舍利子言。汝今谛听。为汝宣说。</p>
<p>若善男子善女人。乐欲修学此甚深般若波罗蜜多法门者。当观五蕴自性皆空。</p>
<p>何名五蕴自性空耶。</p>
<p>所谓即色是空即空是色。色无异于空。空无异于色。受想行识亦复如是。</p>
<p>舍利子。此一切法如是空相。无所生。无所灭。无垢染。无清净。无增长。无损减。</p>
<p>舍利子。是故空中无色。无受想行识。无眼耳鼻舌身意。无色声香味触法。无眼界。无眼识界。乃至无意界。无意识界。无无明。无无明尽。乃至无老死。亦无老死尽。无苦集灭道。无智。无所得。亦无无得。</p>
<p>舍利子。由是无得故。菩萨摩诃萨。依般若波罗蜜多相应行故。心无所著。亦无挂碍。以无著无碍故。无有恐怖。远离一切颠倒妄想。究竟圆寂。</p>
<p>所有三世诸佛。依此般若波罗蜜多故。得阿耨多罗三藐三菩提。</p>
<p>是故应知。般若波罗蜜多。是广大明。是无上明。是无等等明。而能息除一切苦恼。是即真实无虚妄法。诸修学者。当如是学。</p>
<p>我今宣说般若波罗蜜多大明曰：</p>
<p>怛[寧*也]他 唵誐帝誐帝 播啰誐帝 播啰僧誐帝 冒提莎贺</p>
<p>舍利子。诸菩萨摩诃萨。若能诵是般若波罗蜜多明句。是即修学甚深般若波罗蜜多尔时世尊。从三摩地安详而起。赞观自在菩萨摩诃萨言。善哉善哉。善男子。如汝所说。如是如是。般若波罗蜜多。当如是学。是即真实最上究竟。一切如来亦皆随喜。</p>
<p>佛说此经已。观自在菩萨摩诃萨。并诸苾刍。乃至世间天人阿修罗乾闼婆等。一切大众。闻佛所说皆大欢喜。信受奉行。</p>

      
    </div>
  </div>
  
</article>



  
    <article id="post-classic-su-wen-2014-12-28-jin-gui-zhen-yan-lun" class="h-entry article article-type-post" itemprop="blogPost" itemscope itemtype="https://schema.org/BlogPosting">
  <div class="article-meta">
    <a href="/articles/classic-su-wen-2014-12-28-jin-gui-zhen-yan-lun.html" class="article-date">
  <time class="dt-published" datetime="2014-12-27T16:00:00.000Z" itemprop="datePublished">2014-12-28</time>
</a>
    
  <div class="article-category">
    <a class="article-category-link" href="/categories/classic/">典籍学习</a>►<a class="article-category-link" href="/categories/classic/su-wen/">黄帝内经素问</a>
  </div>

  </div>
  <div class="article-inner">
    
    
      <header class="article-header">
        
  
    <h1 itemprop="name">
      <a class="p-name article-title" href="/articles/classic-su-wen-2014-12-28-jin-gui-zhen-yan-lun.html">金匮真言论篇第四</a>
    </h1>
  

      </header>
    
    <div class="e-content article-entry" itemprop="articleBody">
      
        <p>黄帝曰：天有八风，经有五风，何谓？</p>
<p>岐伯对曰：八风发邪，以为经风，触五脏，邪气发病。所谓得四时之胜者，春胜长夏，长夏胜冬，冬胜夏，夏胜秋，秋胜春，所谓四时之胜也。</p>
<p>东风生于春，病在肝，俞在颈项。南风生于夏，病在心，俞在胸胁。西风生于秋，病在肺，俞在肩背。北风生于冬，病在肾，俞在腰股。中央为土，病在脾，俞在脊。</p>
<p>故春气者，病在头。夏气者，病在脏。秋气者，病在肩背。冬气者，病在四支。</p>
<p>故春善病鼽衄，仲夏善病胸胁，长夏善病洞泄寒中，秋善病风疟，冬善病痹厥。</p>
<p>故冬不按跷，春不鼽衄，春不病颈项，仲夏不病胸胁，长夏不病洞泄寒中，秋不病风疟，冬不病痹厥，飧泄，而汗出也。</p>
<p>夫精者，身之本也。故藏于精者，春不病温。夏暑汗不出者，秋成风疟。此平人脉法也。</p>
<p>故曰：阴中有阴，阳中有阳。平旦至日中，天之阳，阳中之阳也。日中至黄昏，天之阳，阳中之阴也。合夜至鸡鸣，天之阴，阴中之阴也。鸡鸣至平旦，天之阴，阴中之阳也。故人亦应之。</p>
<p>夫言人之阴阳，则外为阳，内为阴。言人身之阴阳，则背为阳，腹为阴。言人身之脏腑中阴阳，则脏者为阴，腑者为阳。肝、心、脾、肺、肾五脏皆为阴，胆、胃、大肠、小肠、膀胱、三焦六腑皆为阳。所以欲知阴中之阴、阳中之阳者，何也？为冬病在阴，夏病在阳，春病在阴，秋病在阳，皆视其所在，为施针石也。故背为阳，阳中之阳，心也；背为阳，阳中之阴，肺也。腹为阴，阴中之阴，肾也。腹为阴，阴中之阳，肝也。腹为阴，阴中之至阴，脾也。此皆阴阳表里、内外、雌雄相输应也，故以应天之阴阳也。</p>
<p>帝曰：五藏应四时，各有收受乎？</p>
<p>岐伯曰：有。</p>
<p>东方青色，入通于肝，开窍于目，藏精于肝，其病发惊骇，其味酸，其类草木，其畜鸡，其谷麦，其应四时，上为岁星，是以春气在头也，其音角，其数八，是以知病之在筋也，其臭臊。</p>
<p>南方赤色，入通于心，开窍于耳，藏精于心，故病在五脏，其味苦，其类火，其畜羊，其谷黍，其应四时，上为荧惑星，是以知病之在脉也，其音徵，其数七，其臭焦。</p>
<p>中央黄色，入通于脾，开窍于口，藏精于脾，故病在舌本，其味甘，其类土，其畜牛，其谷稷，其应四时，上为镇星，是以知病之在肉也，其音宫，其数五，其臭香。</p>
<p>西方白色，入通于肺，开窍于鼻，藏精于肺，故病在背，其味辛，其类金，其畜马，其谷稻，其应四时，上为太白星，是以知病之在皮毛也，其音商，其数九，其臭腥。</p>
<p>北方黑色，入通于肾，开窍于二阴，藏精于肾，故病在溪，其味咸，其类水，其畜彘，其谷豆，其应四时，上为辰星，是以知病之在骨也，其音羽，其数六，其臭腐。</p>
<p>故善为脉者，谨察五脏六腑、一逆一从、阴阳、表里、雌雄之纪，藏之心意，合心于精。非其人勿教，非其真勿授，是谓得道。</p>

      
    </div>
  </div>
  
</article>



  


  <nav id="page-nav">
    
    <a class="extend prev" rel="prev" href="/page/13/">&laquo; 上一页</a><a class="page-number" href="/">1</a><span class="space">&hellip;</span><a class="page-number" href="/page/12/">12</a><a class="page-number" href="/page/13/">13</a><span class="page-number current">14</span><a class="page-number" href="/page/15/">15</a><a class="page-number" href="/page/16/">16</a><span class="space">&hellip;</span><a class="page-number" href="/page/35/">35</a><a class="extend next" rel="next" href="/page/15/">下一页 &raquo;</a>
  </nav>

</section>
        
          <aside id="sidebar">
  
    
  <div class="widget-wrap">
    <h3 class="widget-title">
      <img src="/images/weixin.png" alt="weixin" width="100%" />
    </h3>
    <div class="widget">
      <ul class="self-media-list">
        
          <li>
            <a target="_blank" rel="noopener" href="https://weread.qq.com/">微信读书</a>
          </li>
        
          <li>
            <a target="_blank" rel="noopener" href="https://mp.weixin.qq.com/cgi-bin/home">微信公众号</a>
          </li>
        
          <li>
            <a target="_blank" rel="noopener" href="https://channels.weixin.qq.com/platform">视频号助手</a>
          </li>
        
      </ul>
    </div>
  </div>

  
    
  <div class="widget-wrap">
    <h3 class="widget-title">分类</h3>
    <div class="widget">
      <ul class="category-list"><li class="category-list-item"><a class="category-list-link" href="/categories/essay/">札记随笔</a><ul class="category-list-child"><li class="category-list-item"><a class="category-list-link" href="/categories/essay/arts/">文艺随笔</a></li><li class="category-list-item"><a class="category-list-link" href="/categories/essay/travel/">老周游记</a></li><li class="category-list-item"><a class="category-list-link" href="/categories/essay/read/">读书笔记</a></li><li class="category-list-item"><a class="category-list-link" href="/categories/essay/thinking/">思考札记</a></li></ul></li><li class="category-list-item"><a class="category-list-link" href="/categories/classic/">典籍学习</a><ul class="category-list-child"><li class="category-list-item"><a class="category-list-link" href="/categories/classic/hou-han-shu/">后汉书</a></li><li class="category-list-item"><a class="category-list-link" href="/categories/classic/qing-shi/">清史稿</a></li><li class="category-list-item"><a class="category-list-link" href="/categories/classic/sutra/">佛经</a></li><li class="category-list-item"><a class="category-list-link" href="/categories/classic/analects/">论语</a></li><li class="category-list-item"><a class="category-list-link" href="/categories/classic/su-wen/">黄帝内经素问</a></li></ul></li><li class="category-list-item"><a class="category-list-link" href="/categories/poem/">培公诗抄</a><ul class="category-list-child"><li class="category-list-item"><a class="category-list-link" href="/categories/poem/a-2015/">2015 ~ 2024</a></li><li class="category-list-item"><a class="category-list-link" href="/categories/poem/a-2010/">2010 ~ 2014</a></li><li class="category-list-item"><a class="category-list-link" href="/categories/poem/a-2004/">2004 ~ 2009</a></li><li class="category-list-item"><a class="category-list-link" href="/categories/poem/b-2004/">~ 2004 年</a></li><li class="category-list-item"><a class="category-list-link" href="/categories/poem/buddha/">禅宗心得</a></li><li class="category-list-item"><a class="category-list-link" href="/categories/poem/characters/">人物</a></li></ul></li><li class="category-list-item"><a class="category-list-link" href="/categories/catalog/">藏书目录</a><ul class="category-list-child"><li class="category-list-item"><a class="category-list-link" href="/categories/catalog/bookcase/">在架图书</a></li><li class="category-list-item"><a class="category-list-link" href="/categories/catalog/table/">封存图书</a></li></ul></li><li class="category-list-item"><a class="category-list-link" href="/categories/it/">IT</a><ul class="category-list-child"><li class="category-list-item"><a class="category-list-link" href="/categories/it/env/">开发环境</a></li><li class="category-list-item"><a class="category-list-link" href="/categories/it/manual/">常用文档</a></li><li class="category-list-item"><a class="category-list-link" href="/categories/it/studio/">学习笔记</a></li><li class="category-list-item"><a class="category-list-link" href="/categories/it/lessons/">培训教程</a></li></ul></li></ul>
    </div>
  </div>


  
</aside>
        
      </div>
      <footer id="footer">
  
  <div class="outer">
    <div id="footer-info" class="inner">
      
      &copy; 2025 VET. 周培公<br>
      Powered by <a href="https://hexo.io/" target="_blank">Hexo</a>
    </div>
  </div>
</footer>

    </div>
    <nav id="mobile-nav">
  
    <a href="/" class="mobile-nav-link">首页</a>
  
    <a href="/proposals" class="mobile-nav-link">写作计划</a>
  
    <a href="/guide" class="mobile-nav-link">导游笔记</a>
  
    <a href="/books" class="mobile-nav-link">藏书目录</a>
  
</nav>
    


<script src="/js/jquery-3.6.4.min.js"></script>



  
<script src="/fancybox/jquery.fancybox.min.js"></script>




<script src="/js/script.js"></script>





  </div>
</body>
</html>